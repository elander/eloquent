---
title: "3 akter under idémötet"
date: "2016-03-30"
coverImage: "brainstorm.jpg"
---

Börja alltid med att redogöra för hur mötet ska gå till, och att deltagarna förväntas ta arbetet med sig efter mötet för en inkubation av de skapade idéerna inför ett uppföljningsmöte.

## Uppvärmning

Det är en god idé att inleda med litet uppvärmningsövningar, som inte direkt har med ämnet att göra. De får gärna vara roliga och ”oseriösa” för att få deltagarna att slappna av och känna sig fria och trygga i situationen.

## Arbetspasset

Under hela mötet gäller de fyra grundreglerna:

- Vänta med att kritisera andras idéer. Kritiken är viktig, men det är inte dags för den nu, den kommer under valideringen efter idémötet
- Sikta på kvantitet, kvaliteten spelar inte så stor roll, en del av värdet av idéerna i den här fasen ligger i att de kan ge övriga deltagare associationer som föder andra, bättre idéer.
- Välkomna vilda idéer, de kan hjälpa övriga deltagare att associera i riktningar som de annars inte skulle ha gjort, vilket kan öka sannolikheten för att vi hittar en riktigt bra idé.
- Bygg vidare på de idéer som du själv och andra deltagare har kommit på, kombinera gärna en eller fler av de idéer som redan presenterats till en eller flera nya.

### När ni kör fast

Om det verkar som om idéflödet håller på att sina kan moderatorn hjälpa till.

Moderatorn kan till exempel föreslå att man tittar på problemet ur en annan vinkel, eller föreslå egna idéer. Har gruppen redan använt de vinklingar och idéer som moderatorn förberett, finns det andra möjligheter.

Moderatorn kan exempelvis fråga vad som händer om man kombinerar två av de redan föreslagna idéerna, och då välja två idéer helt slumpvis.

Just den här delen av moderatorns arbete kräver erfarenhet och rutin, speciellt om det är en extern moderator som inte har specifika kunskaper om ämnet.

Det finns gott om olika knep att ta till för att ändra deltagarnas perspektiv, och på så sätt stimulera dem till nya idéer, jag kommer att skriva om sådana i en separat serie senare.

## Förbered inkubationen

När mötet är över tar sekreteraren hand om idéerna, sorterar dem i kategorier och skickar resultatet som underlag till deltagarna inför inkubationen och det uppföljande idémötet.
